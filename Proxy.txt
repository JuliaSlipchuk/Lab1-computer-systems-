Проксі-сервер (від англ. proxy — «представник, уповноважений») — 
сервер (комп'ютерна система або програма) в комп'ютерних мережах, 
що дозволяє клієнтам виконувати непрямі (через посередництво проксі-сервера) 
запити до мережевих сервісів. Спочатку клієнт з'єднується з проксі-сервером і 
запитує який-небудь ресурс (наприклад, e-mail), розташований на іншому сервері. 
Потім проксі-сервер або підключається до вказаного сервера і отримує ресурс у нього, 
або повертає ресурс з власного кешу (у випадках, якщо проксі має свій кеш). 
У деяких випадках запит клієнта або відповідь сервера може бути змінена проксі-сервером 
з певною метою. Також проксі-сервер дозволяє захищати клієнтський комп'ютер 
від деяких мережевих атак і допомагає зберігати анонімність клієнта.
Прозорий проксі — схема зв'язку, при якій трафік, або його частина, 
перенаправляється на проксі-сервер неявно (засобами маршрутизатора). 
При цьому клієнт може використовувати всі переваги проксі-сервера без додаткових налаштувань, 
але з іншого боку, не має вибору.
Зворотний проксі — проксі-сервер, який на відміну від прямого, 
ретранслює запити клієнтів із зовнішньої мережі на один або декілька серверів, 
логічно розташованих у внутрішній мережі. Часто використовується для балансування 
мережного навантаження між декількома веб-серверами і підвищення їх безпеки, 
граючи при цьому роль міжмережевого екрану на прикладному рівні.
Два основні обмеження звичайного проксі-сервера:
Проксі-сервер повинен бути повнофункціональним сервером і клієнтом для кожного підтримуваного протоколу
Проксі-сервер може обслуговувати тільки ті мережеві протоколи, 
у запиті яких передається ім'я або ip-адреса ресурсу 
(не відноситься до прозорих проксі — вони отримують ip-адресу безпосередньо з перехопленого з'єднання).